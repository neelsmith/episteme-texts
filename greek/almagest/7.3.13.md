---
title: Ptolemy, Almagest, 7.3.13
layout: page
---

καὶ ἐν τῷ μηʹ δὲ ἔτει τῆς αὐτῆς περιόδου φησὶν ὁμοίως, ὅτι τοῦ μὲν Πυανεψιῶνος τῇ Ϛʹ φθίνοντος, τοῦ δὲ Θὼθ τῇ ζʹ, τῆς ιʹ ὥρας ὅσον ἡμιωρίου προελθόντος ἐκ τοῦ ὁρίζοντος ἀνατεταλκυίας τῆς σελήνης ὁ Στάχυς ἐφαίνετο ἁπτόμενος αὐτοῦ τοῦ βορείου ἀκριβῶς. καί ἐστιν ὁ χρόνος κατὰ τὸ υξϚʹ ἔτος ἀπὸ Ναβονασσάρου κατ' Αἰγυπτίους Θὼθ ζʹ εἰς τὴν ηʹ, ὡς μὲν αὐτός φησιν, μετὰ γ ∠ʹ ὥρας καιρικὰς τοῦ μεσονυκτίου, ἰσημερινὰς δὲ γ ηʹ ἔγγιστα διὰ τὸ τὸν ἥλιον περὶ τὰ μέσα εἶναι τοῦ Σκορπίου, ὡς δ' ἀκόλουθόν ἐστιν, μετὰ β ∠ʹ: μετὰ τοσαύτας γὰρ ὥρας ἰσημερινὰς τοῦ μεσονυκτίου μεσουρανοῦσι μὲν αἱ τῶν Διδύμων κβ ∠ʹ μοῖραι, ἀνατέλλουσι δὲ αἱ ἴσαι σχεδὸν τῆς Παρθένου, ὅσας ἐπέχουσα καὶ ἡ σελήνη τότε, ὥς φησιν, ἀνέτελλε: καὶ πρὸς τὰ ὁμαλὰ δὲ νυχθήμερα δύο μόνας ὥρας ἰσημερινὰς ἐπιλαμβανομένας εὑρίσκομεν τῷ μεσονυκτίῳ: καθ' ὃν χρόνον ἀκριβῶς μὲν πάλιν ἀπεῖχε τὸ κέντρον τῆς σελήνης τῆς θερινῆς τροπῆς μοίρας πα λ καὶ νοτιώτερον ἦν τοῦ διὰ μέσων μοίραις β Ϛʹ, ἐφαίνετο δὲ κατὰ μῆκος μὲν ἀπέχον μοίρας πβ ∠ʹ, νοτιώτερον δὲ μοίρας β δʹ. καὶ ὁ Στάχυς ἄρα καὶ διὰ ταύτης τῆς τηρήσεως νοτιώτερος μὲν πάλιν ἦν τοῦ διὰ μέσων ταῖς αὐταῖς δυσὶ μοίραις ἔγγιστα, ἀπεῖχεν δὲ τῆς θερινῆς τροπῆς τὰς πβ ∠ʹ μοίρας: ἐν τοῖς ιβ ἔτεσιν ἄρα τοῖς μεταξὺ τῶν δύο τηρήσεων Ϛʹ ἔγγιστα κεκίνηται μιᾶς μοίρας εἰς τὰ ἑπόμενα τῆς θερινῆς τροπῆς. 

---

prev: [7.3.12](../7.3.12/) | next: [7.3.14](../7.3.14/)

