---
title: Ptolemy, Almagest, 7.3.5
layout: page
---

καὶ κατὰ τὸ ἐναντίον δὲ ἡμισφαίριον τὸν μὲν ἐπὶ τῆς καρδίας τοῦ Λέοντος Τιμόχαρις μὲν ἀναγράφει βορειότερον τοῦ ἰσημερινοῦ μοίραις κα γʹ, Ἵππαρχος δὲ κ ∠ʹ, ἡμεῖς δὲ εὑρίσκομεν ιθ ∠ʹ γʹ: τὸν δὲ καλούμενον Στάχυν Τιμόχαρις μὲν ἀναγράφει βορειότερον τοῦ ἰσημερινοῦ μοίρᾳ α καὶ δυσὶ πέμπτοις, Ἵππαρχος δὲ τρισὶ μόνοις πέμπτοις, ἡμεῖς δὲ εὑρίσκομεν νοτιώτερον αὐτὸν ὄντα τοῦ ἰσημερινοῦ ἡμίσει μιᾶς μοίρας: τῶν δὲ ἐν τῇ οὐρᾷ τῆς μεγάλης Ἄρκτου τριῶν τὸν ἐπ' ἄκρας αὐτῆς Ἀρίστυλλος μὲν ἀναγράφει βορειότερον τοῦ ἰσημερινοῦ μοίραις ξα ∠ʹ, Ἵππαρχος δὲ ξ ∠ʹ δʹ, ἡμεῖς δὲ εὑρίσκομεν νθ ∠ʹ, τὸν δὲ δεύτερον ἀπὸ τοῦ ἄκρου καὶ ἐν μέσῃ τῇ οὐρᾷ ὁ μὲν Ἀρίστυλλος ἀναγράφει βορειότερον τοῦ ἰσημερινοῦ μοίραις ξζ δʹ, ὁ δὲ Ἵππαρχος ξϚ ∠ʹ, ἡμεῖς δὲ εὑρίσκομεν ξε, τὸν δὲ τρίτον ἀπὸ τοῦ ἄκρου καὶ ὡς ἐπὶ τῆς ἐκφύσεως τῆς οὐρᾶς Ἀρίστυλλος μὲν ἀναγράφει βορειότερον τοῦ ἰσημερινοῦ μοίραις ξη ∠ʹ, Ἵππαρχος δὲ μοίραις ξζ καὶ γ εʹ, ἡμεῖς δὲ εὑρίσκομεν ξϚ δʹ: τὸν δὲ Ἀρκτοῦρον Τιμόχαρις μὲν ἀναγράφει βορειότερον τοῦ ἰσημερινοῦ μοίραις λα ∠ʹ, Ἵππαρχος δὲ λα, ἡμεῖς δὲ εὑρίσκομεν κθ ∠ʹ γʹ: τῶν δὲ ἐν ταῖς χηλαῖς τοῦ Σκορπίου λαμπρῶν τὸν ἐν ἄκρᾳ τῇ νοτίῳ Τιμόχαρις μὲν ἀναγράφει νοτιώτερον τοῦ ἰσημερινοῦ μοίραις ε, Ἵππαρχος δὲ ε καὶ τρισὶ πέμπτοις, ἡμεῖς δὲ εὑρίσκομεν ζ Ϛʹ, τὸν δὲ ἐν ἄκρᾳ τῇ βορείῳ χηλῇ Τιμόχαρις μὲν ἀναγράφει βορειότερον τοῦ ἰσημερινοῦ μοίρᾳ α καὶ πέμπτῳ, Ἵππαρχος δὲ δυσὶ μόνοις πέμπτοις μιᾶς μοίρας, ἡμεῖς δὲ εὑρίσκομεν αὐτὸν νοτιώτερον τοῦ ἰσημερινοῦ μοίρᾳ α: τὸν δ' ἐν τῷ στήθει τοῦ Σκορπίου λαμπρόν, καλούμενον δὲ Ἀντάρην, Τιμόχαρις μὲν ἀναγράφει νοτιώτερον τοῦ ἰσημερινοῦ μοίραις ιη γʹ, Ἵππαρχος δὲ ιθ, ἡμεῖς δὲ εὑρίσκομεν κ δʹ. 

---

prev: [7.3.4](../7.3.4/) | next: [7.3.6](../7.3.6/)

