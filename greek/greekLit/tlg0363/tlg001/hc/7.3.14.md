---
title: Ptolemy, Almagest, 7.3.14
layout: page
---

Μενέλαος δὲ ὁ γεωμέτρης ἐν Ῥώμῃ φησὶν τετηρῆσθαι τῷαʹ ἔτει Τραιανοῦ Μεχὶρ ιεʹ εἰς τὴν ιϚʹ ὥρας ιʹ πεπληρωμένης τὸν Στάχυν ὑπὸ τῆς σελήνης ἠφανισμένον: μὴ ὁρᾶσθαι γάρ: ἀλλ' ὥρας ἑνδεκάτης ληγούσης τεθεωρῆσθαι προηγούμενον τοῦ κέντρου τῆς σελήνης ἔλαττον τῆς διαμέτρου αὐτῆς ἴσον ἀπέχοντα τῶν κεραιῶν. καί ἐστιν ὁ χρόνος κατὰ τὸ ωμεʹ ἔτος ἀπὸ Ναβονασσάρου κατ' Αἰγυπτίους Μεχὶρ ιεʹ εἰς τὴν ιϚʹ μετὰ δ ὥρας καιρικὰς τοῦ μεσονυκτίου, ὅτε τὸ κέντρον αὐτῆς ἔγγιστα κατειλήφει τὸν Στάχυν, ἰσημερινὰς δὲ ε διὰ τὸ τὸν ἥλιον εἶναι περὶ τὰς κ μοίρας τοῦ Αἰγόκερω, καὶ πρὸς μὲν τὸν δι' Ἀλεξανδρείας μεσημβρινὸν μετὰ Ϛ γʹ, πρὸς δὲ τὰ ὁμαλὰ νυχθήμερα μετὰ Ϛ δʹ ἢ μικρῷ πλεῖον, καθ' ἣν ὥραν ἀκριβῶς μὲν ἀπεῖχεν τὸ κέντρον τῆς σελήνης τῆς θερινῆς τροπῆς μοίρας πε ∠ʹ δʹ καὶ νοτιώτερον ἦν τοῦ διὰ μέσων μοίρᾳ α καὶ γʹ ἔγγιστα, ἐφαίνετο δὲ κατὰ μῆκος μὲν ἀπέχον μοίρας πϚ δʹ, νοτιώτερον δὲ β μοίραις, διὰ τὸ μεσουρανεῖν τὸ δʹ μάλιστα μέρος τῶν Χηλῶν. ταύτην ἄρα καὶ ὁ Στάχυς εἶχε τότε τὴν θέσιν. καὶ δῆλον, ὅτι τῷ ἴσῳ μὲν πάλιν κατὰ Τιμόχαριν καὶ καθ' ἡμᾶς νοτιώτερος ἦν τοῦ διὰ μέσων, τουτέστιν ταῖς β μοίραις, κατὰ μῆκος δὲ εἰς τὰ ἑπόμενα παρακεχώρηκεν ἀπὸ μὲν τῆς κατὰ τὸ λϚʹ ἔτος τηρήσεως μοίρας γ νε τῶν μεταξὺ ἐτῶν ὄντων τϘα, ἀπὸ δὲ τῆς κατὰ τὸ μηʹ ἔτος μοίρας γ με τῶν μεταξὺ ἐτῶν ὄντων τοε, ὡς καὶ ἐκ τούτων τὴν τῶν ρ ἐτῶν εἰς τὰ ἑπόμενα τοῦ Στάχυος παραχώρησιν μιᾶς ἔγγιστα συνάγεσθαι μοίρας. 

---

prev: [7.3.13](../7.3.13/) | next: [7.3.15](../7.3.15/)

