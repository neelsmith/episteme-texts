---
title: Ptolemy, Almagest, 10.3.1
layout: page
---

Ἐπεὶ δ' ἄδηλον, εἰ περὶ τὸ Δ σημεῖον ἡ ὁμαλὴ τοῦ ἐπικύκλου κίνησις ἀποτελεῖται, ἐλάβομεν καὶ ἐνταῦθα δύο μεγίστας ἀποστάσεις ἐπὶ τὰ ἐναντία τῆς μέσης τοῦ ἡλίου τεταρτημόριον ἐφ' ἑκάτερα ἀπεχούσης τοῦ ἀπογείου, ὧν τὴν μὲν ἑτέραν ἐτηρήσαμεν τῷ ιηʹ ἔτει Ἀδριανοῦ κατ' Αἰγυπτίους Φαρμουθὶ βʹ εἰς τὴν γʹ, καθ' ἣν ἑῷος ὁ τῆς Ἀφροδίτης τὸ πλεῖστον ἀπέστη τοῦ ἡλίου καὶ διοπτευόμενος πρὸς τὸν καλούμενον Ἀντάρην ἐπεῖχεν Αἰγόκερω μοίρας ια ∠ʹ γʹ ιβʹ τοῦ μέσου ἡλίου τότε ἐπέχοντος Ὑδροχόου μοίρας κε ∠ʹ, ὥστε γεγονέναι τὴν ἑῴαν τῆς μέσης μεγίστην διάστασιν μοιρῶν μγ ∠ʹ ιβʹ. τὴν δ' ἑτέραν ἐτηρήσαμεν τῷ γʹ ἔτει Ἀντωνίνου κατ' Αἰγυπτίους Φαρμουθὶ δʹ εἰς τὴν εʹ ἑσπέρας, καθ' ἣν τὸ πλεῖστον ὁ τῆς Ἀφροδίτης ἀπέσχεν τοῦ ἡλίου καὶ διοπτευόμενος πρὸς τὴν λαμπρὰν Ὑάδα ἐπεῖχεν Κριοῦ μοίρας ιγ ∠ʹ γʹ τοῦ μέσου ἡλίου πάλιν ἐπέχοντος τὰς τοῦ Ὑδροχόου μοίρας κε ∠ʹ, ὡς καὶ ἐνθάδε τὴν ἑσπερίαν τῆς μέσης μεγίστην ἀπόστασιν γεγονέναι μοιρῶν μη γʹ. 

---

prev: [10.2.4](../10.2.4/) | next: [10.3.2](../10.3.2/)

