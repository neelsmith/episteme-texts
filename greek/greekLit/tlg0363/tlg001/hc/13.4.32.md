---
title: Ptolemy, Almagest, 13.4.32
layout: page
---

ἐπὶ δὲ τοῦ τοῦ Ἑρμοῦ, ἐπειδή, οἵων ἐστὶν ἡ ἐκ τοῦ κέντρου τοῦ ἐπικύκλου κβ λ, τοιούτων τὸ μὲν μέγιστον ἀπόστημα ἐδείχθη ξθ, τὸ δὲ διάμετρον νζ, καὶ τὸ μεταξὺ τούτων συνάγεται τῶν αὐτῶν ξγ, ἡ ΑΒ πρὸς τὴν ΒΔ λόγον ἔχει, ὃν τὰ ξγ πρὸς τὰ κβ λ. καὶ ἐπεὶ τὸ ἀπὸ τῆς ΔΒ λειφθὲν ὑπὸ τοῦ ἀπὸ τῆς ΑΒ ποιεῖ τὸ ἀπὸ τῆς ΑΔ, καὶ ταύτην ἕξομεν μήκει νη να. ὁμοίως δ', ἐπεί, ὡς ἡ ΑΒ πρὸς τὴν ΑΔ, καὶ ἡ ΒΔ πρὸς ΔΖ, τῶν αὐτῶν καὶ ἡ ΔΖ ἔσται κα α. πάλιν, ἐπεὶ ἡ ὑπὸ ΔΑΗ γωνία τοιούτων ὑπόκειται ε, οἵων εἰσὶν αἱ β ὀρθαὶ τξ, εἴη ἂν καὶ ἡ μὲν ἐπὶ τῆς ΔΗ περιφέρεια τοιούτων ε, οἵων ὁ περὶ τὸ ΑΔΗ ὀρθογώνιον κύκλος τξ, ἡ δ' ὑπ' αὐτὴν εὐθεῖα ἡ ΔΗ τοιούτων ε ιδ, οἵων ἐστὶν ἡ ΑΔ ὑποτείνουσα ρκ: καὶ οἵων ἐστὶν ἄρα ἡ ΑΔ εὐθεῖα νη να, τοιούτων καὶ ἡ ΔΗ ἔσται β λδ. τῶν δ' αὐτῶν καὶ ἡ ΔΖ ἐδέδεικτο κα α: ὥστε καί, οἵων ἐστὶν ἡ ΔΖ ὑποτείνουσα ρκ, τοιούτων καὶ ἡ μὲν ΔΗ ἔσται ιδ μ, ἡ δὲ ὑπὸ ΔΖΗ γωνία τῆς λοξώσεως, οἵων μέν εἰσιν αἱ β ὀρθαὶ τξ, τοιούτων ιδ, οἵων δ' αἱ δ ὀρθαὶ τξ, τοιούτων ζ. 

---

prev: [13.4.31](../13.4.31/) | next: [13.4.33](../13.4.33/)

